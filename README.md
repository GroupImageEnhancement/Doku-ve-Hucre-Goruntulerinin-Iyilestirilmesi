# Doku ve Hücre Görüntülerinin İyileştirilmesi


> Group Members:
>  Zeynep Ovgu YAYCI
>  Zeynep Betul KAYA
>  Ugur DURA

Günümüzde tıbbi görüntüleme, üst düzey ve pahalı mikroskoplar kullanılarak yapılmaktadır. Bu mikroskoplar, maliyetleri, hassas olmaları ve geniş kurulum alanlarına ihtiyaç duymaları sebebiyle erişilmesi zor ve uzman insan gücü gerektiren, kullanılması çok kolay olmayan cihazlardır. Bu zorluklardan yola çıkılarak, mikro ölçekte görüntülemeyi kolaylaştıracak yeni cihazlar geliştirilmiştir: Mobil Mikroskoplar. Bu mobil cihazlar yardımıyla mikro ölçekte, üst düzey mikroskop görüntüsüne yakın görüntüler elde etmek amaçlanmaktadır. Ancak bu cihazların donanımsal yetersizlikleri dolayısıyla, 100 kat (ve üzeri) görüntü yakınlaştırma oranlarında görüntüleme kalitesi kötüleşmekte ve gürültülü, bulanık, renk sapmaları olan düşük kontrast ve düşük kaliteli görüntüler elde edilmektedir. Bu projede bu tip biyomedikal görüntülerin işaret ve görüntü işleme yöntemleri ile iyileştirilmesi hedeflenmiştir. Geliştirilen yöntemle mobil mikroskoplardan elde edilen doku ve hücre görüntüleri temel bileşen analizi, iyi ışıklılık ve doygunluk haritalamaları, histogram eşleştirme ve çeşitli filtreleme yöntemleri kullanılarak iyileştirilmiştir. Bu algoritma İzmir Biyotıp ve Genom Merkezi’nde bulunan bir mobil mikroskoptan alınan doku görüntüleri üstünde çalıştırılmış ve başarı ile test edilmiştir. Önerilen görüntü iyileştirme çıktıları ile üst düzey bir mikroskop görüntü kalitesine yaklaşılmış olup, her türlü düşük maliyetli ve düşük çözünürlüğe sahip mikroskobik görüntüleme cihazlarına basit parametre değişimleriyle uyarlanabilir hale getirilmiştir. Ayrıca, alanyazında bulunan farklı algoritmalar ile istatistiksel olarak karşılaştırılmalar yapılmıştır. Yapılan testler ve analizler, geliştirilen özgün metodun, düşük maliyetli ve daha kolay tıbbi görüntüleme yapabilme yolunda, alanyazında bulunan algoritmalara göre daha başarılı olduğunu göstermektedir.
